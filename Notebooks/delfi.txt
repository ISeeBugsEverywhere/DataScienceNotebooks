Portalui kauno.diena.lt pavyko sužinoti daugiau šokiruojančių išpuolių, įvykdytų Kaune – Dainavos mikrorajone per ilgąjį Joninių savaitgalį, kuomet buvo subraižyti mažiausiai 45 automobiliai, aplinkybių. Viena iš įtariamųjų po jų buvo tokia pavargusi, kad aptikta nukentėjusiųjų iškviestos policijos beveik nusikaltimo vietoje – mieganti šalia esančioje pievoje. 
Dar labiau šokiruoja įtarimas, kad ši, anot artimųjų, psichikos sutrikimų turinti moteris galėjo atvažiuoti į Kauną iš savo namų viename Suvalkijos mieste, esančiame už 40 kilometrų, dviračiu. Šoko ištikti jos artimieji, negalintys atsakyti, kada ir kokiu būdu ji išvyko iš namų, teigia pasigedę ir dviračio. 
47-erių metų įtariamoji, kaip jau pranešta, apgadinusi Technikos, Chemijos ir Birželio 23-iosios gatvėse, patikslintais duomenimis, mažiausiai, nes dar laukiama nukentėjusiųjų pranešimų, 38 automobilius, perduota medikams. Ji iki šiol neapklausta. Tačiau už ją kalba vaizdo kamerų įrašai, pagal kuriuos darbuotasi naktį iš birželio 24-osios į 25-ąją. Daugiausia automobilių apgadinta Technikos gatvėje, nors beveik trečdalis jų stovėjo vienoje Chemijos gatvės įmonėje, pirminiais duomenimis, prekiaujančioje naudotais automobiliais bei teikiančioje serviso paslaugas.